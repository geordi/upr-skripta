# Úvod
Tento text vznikl pro potřeby výuky předmětu [Úvod do programování](https://github.com/geordi/upr-course) na FEI VŠB-TUO.
Slouží k získání přehledu o základních konceptech programovacího jazyka C.
Není však plnohodnotnou náhradou za poslechy přednášek a návštěvy cvičení a programovat vás (stejně
jako žádný jiný text) nenaučí, toho lze dosáhnout pouze opakovaným zkoušením a řešením různých úloh.
Studentům tedy silně doporučujeme, aby přednášky a cvičení navštěvovali a hlavně aby se věnovali programování
doma, alespoň několik hodin týdně.

V tomto textu naleznete stručný úvod o programování, překladu a ladění programů, nastavení prostředí
k editaci zdrojového kódu, a zejména popis základních konstrukcí jazyka *C* (proměnné, podmínky,
cykly, funkce, ukazatele, pole, řetězce, struktury atd.) spolu se sadou úloh k procvičení jednotlivých
témat. Pomocí ikony <i class="fa fa-search"></i> vlevo nahoře můžete v textu rychle vyhledávat, pokud
potřebujete najít informace o konkrétním tématu.

Několik poznámek k textu:
- Tento text neslouží jako kompletní průvodce jazyka C. Pro takovýto účel lze doporučit některý
knižní titul, např. Učebnice jazyka *C* od Pavla Herouta nebo přímo standard jazyka [C99](http://www.open-std.org/jtc1/sc22/wg14/www/docs/n1256.pdf).
- Jelikož je předmět UPR zaměřen na vývoj v operačním systému Linux, tak ukázky kódu a příkazů v terminálu
předpokládají použití tohoto operačního systému (konkrétně distribuce `Ubuntu`).
- Tento text je psán česky, nicméně primárním jazykem programování (celosvětově) je angličtina. Přeložené pojmy,
které mají zavedené anglické názvy, budou v tomto textu uvedeny v závorce *kurzívou*. Zdrojové kódy
silně doporučujeme psát v angličtině.
- V tomto textu najdete různé ukázky *C* kódu. Některé z nich můžete sami upravovat a dokonce
i spustit rovnou v prohlížeči pomocí ikony <i class="fa fa-play"></i> v pravém horním rohu kódu.
- Pokud v textu najdete gramatickou či faktickou chybu nebo budete mít jakoukoliv zpětnou vazbu
k obsahu či formě textu, dejte nám prosím vědět na [tento e-mail](mailto:jakub.beranek@vsb.cz?subject=UPR%20skripta%20-%20chyba)
nebo vytvořte issue na [GitHubu](https://github.com/mrlvsb/upr-skripta/issues/new).

Autory textu jsou [Jan Gaura](https://github.com/geordi), [Dan Trnka](https://github.com/trnila) a
[Kuba Beránek](https://github.com/kobzol).
