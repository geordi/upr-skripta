# Programování
Programování je proces tvorby programu, tj. sady příkazů pro počítač, který slouží k vyřešení
nějakého konkrétního **problému**. Problémem se zde myslí nějaká úloha, kterou chceme vyřešit.
Takovéto úlohy obsahují nějaký (počítačem zpracovatelný) vstup, například:

- pohyb myši
- stisk klávesy
- zvuk z mikrofonu
- textový soubor na disku

a k nim určený výstup, například:

- vykreslení obrazce či textu na monitoru
- zapsání dat do souboru na disku
- odeslání informací přes síť

Aby počítačový program korektně řešil nějakou úlohu, tak musí na všechny validní vstupy vrátit
správný výstup. Pokud vstup neodpovídá zadání, tak by měl program vrátit rozumnou chybovou hlášku.
Postup pro řešení nějaké úlohy daný jasně definovanými kroky se nazývá **algoritmus**. Zápisu
(algoritmu) v nějakém konkrétním programovacím jazyce se pak říká **implementace** (algoritmu).

Zde je příklad úloh, které se během semestru naučíte řešit pomocí jazyka *C*:

- Spočítej průměr seznamu čísel
- Načti údaje o uživateli ze souboru a vypiš je v podobě tabulky
- Načti obrázek z disku, změň jeho velikost a ulož ho do jiného souboru
- Vytvoř animaci ze sady obrázků na disku

Řešením podobných úloh si osvojíte základy programování a budete poté moct řešit zajímavější úlohy,
jako je například tvorba počítačové hry nebo aplikace komunikující přes internet.
