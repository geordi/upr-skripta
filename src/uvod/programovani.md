# Programování
Programování je proces tvorby programu, tj. sady příkazů pro počítač, který slouží k vyřešení
nějakého konkrétního **problému**. Problémem se zde myslí nějaká úloha, kterou chceme vyřešit.
Takovéto úlohy obsahují nějaký (počítačem zpracovatelný) vstup:

- pohyb myši
- stisk klávesy
- zvuk z mikrofonu
- textový soubor na disku

a k nim určený výstup:

- vykreslení obrazce či textu na monitoru
- zapsání dat do souboru na disku
- odeslání informací přes síť

Aby počítačový program korektně řešil nějakou úlohu, tak musí na všechny validní vstupy vrátit
správný výstup. Pokud vstup neodpovídá zadání, tak by měl program vrátit rozumnou chybovou hlášku
(a ne spadnout anebo ještě hůře pracovat s nevalidními daty). Postup pro řešení nějaké úlohy daný
jasně definovanými kroky se nazývá **algoritmus**. Zápisu (algoritmu) v nějakém konkrétním programovacím
jazyce se pak říká **implementace**.

Zde je příklad úloh, které se během semestru naučíte vyřešit pomocí jazyka C:

`Načti soubor z disku a sečti všechna čísla, která v něm jsou.`

nebo

`Načti obrázek z disku, změň jeho velikost a ulož ho do jiného souboru.`

Řešením podobných úloh si osvojíte základy programování a budete poté moct řešit zajímavější úlohy,
jako je například tvorba počítačové hry nebo aplikace komunikující přes internet.
